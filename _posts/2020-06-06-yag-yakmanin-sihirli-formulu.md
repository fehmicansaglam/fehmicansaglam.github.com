---
title: "Yağ yakmanın sihirli formülü"
description: ""
category: saglik
---
> Bayanlar, baylar! Elimde görmüş olduğunuz bu mavi hap ile oturduğunuz yerden ayda en az 100kg vereceksiniz. Garantisi bizzat benim!

Bu kadar abartılı olmuyor belki ama yukarıdaki gibi vaatlere mutlaka denk gelmişsinizdir. Daha önce de söylemiştim, içinde bulunduğumuz evren gül bahçesi değil ve zorluklarla dolu. Bu sebeple sizi hiç çaba sarfetmeden hedefe kısa yoldan götüreceğine dair kandırmaya çalışan dolandırıcılardan uzak durmalısınız🙂 İlk maddemiz "sabır", bunu unutmayın.

Yağ yakmak için bilimsel olarak kanıtlanmış tek bir yöntem var: kalori açığı oluşturmak. Başka bir deyişle aldığımız kaloriden fazlasını harcamak. Bunu sağlamanın ise iki yolu var. Ya aldığımız kalori miktarını azaltacağız ya da harcadığımız kalori miktarını artıracağız. Bir üçüncü seçenek olarak da ikisini aynı anda yapabiliriz.

![](/assets/images/yag-yakmanin-sihirli-formulu-0.jpeg)

Bu sabah ilk iş tartıldıktan sonra belimi(göbeğin en geniş yerinden) 83.5cm olarak ölçtüm. Bu, hayatım boyunca ulaştığım en iyi rakam. Saat şu an 7:40 ve kahvaltıya daha en az 2 saat var. Balkonda kahvemi yudumlayıp güneşin tadını çıkarıyorum🌞

Kilo verirken kaslarımızı korumanın ve hatta kas inşa etmenin mümkün olduğundan bahsetmiştim. Bel ölçümüz bunu ne kadar başardığımızla ilgili bize oldukça iyi bir veri sağlıyor (Ayrıntılara başka yazılarda değineceğim). Fakat kaslarımızı korumak için bazı koşullar var. İlk koşul aldığınız kalori miktarını çok azaltmamak ve çok yüksek hızda kilo vermemek diyebiliriz. Genel kabul her hafta ağırlığınızın en çok %1'i kadar kilo vermenin ideal olduğu yönünde. Örneğin 80 kilo iseniz haftada en fazla 800gr vermelisiniz. Bunun üstüne çıktığınızda kaslarınızı korumanız hemen hemen imkansız olacaktır. Diğer yandan bu kural için istisnalar da mevcut. Eğer yağ oranınız çok yüksekse başlangıçta daha hızlı kilo vermeniz hem sorun yaratmayacaktır hem de motivasyon açısından faydalı olacaktır. Örneğin 175cm boyunda bir erkeksiniz, spor yapmıyorsunuz (ciddi bir kas kütleniz yok) ve ağırlığınız 85kg'nin üzerinde ise başlangıçta haftada 1–1.2kg vermeniz pek sıkıntı yaratmayacaktır diyebiliriz.

Öyleyse kas kaybetmeden yağ yakmak için kalori açığını kilo verme hızımıza göre ayarlamamız gerekiyor. Eğer fazla hızlı kilo veriyorsak açığı azaltacağız, yavaş ise açığı artıracağız. Bu işlemi küçük küçük değişikliklerle yapmamız ve en az 1 hafta sonuçları gözlemlememiz gerekiyor. Örneğin 75 kilosunuz ve bu hafta 500gr verdiniz. %1 kuralına göre 750gr vermek istiyorsunuz. O halde kalori açığını 100 kalori artırın (daha az kalori veya daha çok egzersiz) ve 1 hafta boyunca ağırlığınızı gözlemleyin.

Yağ yakmak için bu kadarı yeterli olsa da kaslarınızı korumak için ne yazık ki bahsettiğim tek kural yeterli değil. Diğer kuralları da yarın irdeleyelim👋
