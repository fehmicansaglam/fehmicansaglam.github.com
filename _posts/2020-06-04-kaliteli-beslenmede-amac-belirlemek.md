---
title: "Kaliteli beslenmede amaç belirlemek"
description: ""
category: saglik
---
Yaklaşık 9 haftadır kilo veriyorum. Bunu yaparken yağ miktarımı azaltıp kas hacmimi olabildiğince korumaya hatta artırmaya çalışıyorum. Bugün yaklaşık 1700 kalori aldım. Önceki 8 hafta boyunca hafta içi 1600, hafta sonu 1900 kalori alıyordum. Son zamanlarda corona dolayısıyla olan kısıtlamalar gevşetilince günlerim biraz daha aktif geçmeye başladı. İstediğimden daha hızlı kilo verdiğimi görünce kalori artırmaya karar verdim. Önümüzdeki iki hafta boyunca hafta içi 1700, hafta sonu 1900 kalori alacağım ve sonuçlara bakacağım.

![](/assets/images/kaliteli-beslenmede-amac-belirlemek-0.jpeg)

Amacım yağ yakarken kas hacmimi mümkün olduğunca korumak olduğundan protein benim için çok önemli. Yaklaşık 70 kiloyum ve günlük 140gr protein tüketmeye çalışıyorum. Bu miktarı ayarladıktan sonra kalan kalorileri karbonhidrat ve yağ arasında paylaştırıyorum. Benim için kaliteli besinin tanımı kısaca böyle. Ayrıntılara zamanla geleceğiz.


Şimdi senin amacına gelelim. Zayıflamak mı istiyorsun? Yoksa yağlanmadan kas geliştirmek mi istiyorsun? Belki de yağlanmak umrunda değil. En hızlı şekilde kas miktarını artırmak istiyorsun. Bu her ne ise bir karar vermelisin ve uzun süre bu kararın gerektirdiği yolda sabırla yürüyeceğini kabul etmelisin.

Bu yazı dizisini takip edenlerin çoğunlukla masabaşı çalışanlar olduğunu kabul edersek düzenli spor yapmadığını ve beslenmenin düzgün olmadığını varsayabiliriz sanıyorum. Bu durumda kas hacmin azalmış ve bolca yağ depolamış olmalısın. Belki dışarıdan bakınca şişman görünmüyorsun ama göbeğin var. Buna "zayıf şişman" deniyor. Aslında "gizli şişman" demek daha doğru belki de🙂

Şişmanlığın dışarıdan görünüyor olsun ya da olmasın bir gerçekse senin için önerim önce yağ miktarını azaltman. Ama bunu yaparken kas miktarını da korumalısın. Hatta spor geçmişin olmadığı için şanslısın, yağ yakarken kas da yapabilirsin. Yağlar kaslara dönüşürken (Doğrudan böyle bir dönüşüm yok. Biri azalırken diğeri artıyor.) şişman görüntünün de kaybolduğunu, kendini çok daha zinde hissettiğini fark edeceksin.

Yağ yakarken kas yapmak amacıyla kaliteli beslenmenin ayrıntılarını da yarın anlatayım👋
