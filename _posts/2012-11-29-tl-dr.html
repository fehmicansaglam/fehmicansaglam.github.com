--- 
title: "tl;dr ya da 'özet geç piç' üzerinden günümüzün değişen bilgi tüketimi ve zaman planlaması"
layout: post
description: "Bilmediğini bilmenin verdiği huzursuzlukla öğrenmeye devam edeceğiz ve öğrenmek için yeni araçlar geliştireceğiz. Bilgi devrimini yaşayan şanslı nesil olarak sürecin içinde olmanın haklı gururunu yaşıyor olacağız."
keywords: bilgi devrimi
---

<h3>tl;dr ya da 'özet geç piç' nedir?</h3>

<p>
	<a href="http://www.urbandictionary.com/define.php?term=tl%3Bdr">tl;dr</a> Internet dilinde "Too long; didn't read" yani "Çok uzundu; okumadım" anlamında oldukça sık kullanılan bir kalıp. Türkçe konuşan kullanıcılar arasında, özellikle de 20 yaş altı kesimde, "özet geç piç" şeklindeki kullanımı da bulunmakta. Çok uzun yazı ya da yorumlara karşılık söylenen bu kalıp bence günümüz insanının değişen yaşam düzenini, artan çalışma temposunu ve azalan zamanını da yansıtıyor.
</p>

<h3>Internet nesli bilgi bombardımanına maruz kalıyor.</h3>

<p>
	Günümüzde en uzak yerleşim birimlerine kadar ulaşan Internet aracılığıyla bilgi kaynaklarının sayısı 10 yıl öncesine kıyasla belki onlarca kat arttı. Bilgiye ulaşmak kolaylaşsa da insanlık aniden artan bilgi kaynağı sayısına karşı hazırlıksız yakalandı. Çünkü insanlar henüz bu kadar kaynağı bir arada takip edecek yeteneğe ya da araçlara sahip değiller. Bu doğrultuda bazı araçlar geliştirildi ve geliştiriliyor; kimi zaman içinde eleniyor, kimi yaşamına devam ediyor. 2011 yılına girerken yaptığım <a href="bilisim-dunyasinin-onumuzdeki-10-yili/">Bilişim dünyasının önümüzdeki 10 yılı</a> tahminlerimdeki Twitter vurgusunun nedeni de Twitter'ın özet sunum, hızlı tüketim özelliği sayesinde kullanım oranının artacağını düşünmemdi. Bugün itibariyle Twitter yoğun çalışan kesimin, buna yazılım geliştiriciler de dahil, belki de en önemli haber kaynağı haline gelmiş durumda. Gelecek ne getirecek bilinmez ama bilgiyi daha hızlı tüketilebilir hale getiren araçların kazanacağı açık olarak görülüyor. 
</p>

<h3>Artık bir Savaş ve Barış daha okuyacak kadar zamanım yok.</h3>

<p>
	Hayatı, zamanını optimize etmek üzerine kurulu olan biri olarak ne yazık ki bir "Savaş ve Barış" daha okuyacak zamanım yok. Okuduğum edebi kitaplar 300-350 sayfayı, teknik kitaplar ise 100-150 sayfayı geçmiyor artık. Blog yazılarımı dahi olabildiğince kısa tutmaya çalışıyorum. Her tür bilginin özetini bulmaya, hızlıca tüketebileceğim haline ulaşmaya özen gösteriyorum. Çünkü artık ulaşabildiğim çok fazla bilgi kaynağı ve dolayısıyla öğrenmem gereken çok fazla şey var. "Cehalet mutluluktur" sözü boşuna söylenmemiş. Bilmek de mutluluktur ancak <em>bilmediğini bilmemek kimseyi mutsuz etmez</em>.
</p>

<p>
	Bilmediğini bilmenin verdiği huzursuzlukla öğrenmeye devam edeceğiz ve öğrenmek için yeni araçlar geliştireceğiz. Bilgi devrimini yaşayan şanslı nesil olarak sürecin içinde olmanın haklı gururunu yaşıyor olacağız. En azından ben kendimi çok şanslı buluyorum, ya siz?
</p>
