---
meta:
  dsq_thread_id: "345609798"
  _edit_last: "1"
type: post
title: "Yeni mezunlar için hayatın gerçekleri yazı dizisi - 0"
status: publish
layout: post
published: true
tags:
- "canavar'ın sesi radyosu"
---
<p>
Okul hayatının sonuna gelerek gerçek hayata atılmaya hazırlanan öğrenciler için gerçek hayatla ilgili bazı notlar yazmanın uygun olacağını düşündüm. Birazdan okuyacağınız notlar mezun oluşumun üzerinden geçen 7 yıl içerisinde yaşadığım ve okuduğum tecrübeler doğrultusunda hazırlandı. Dizinin ilk bölümünde okul tecrübesi dolayısıyla doğru bilinen yanlışlardan söz edeceğim.
</p>

<p>
Mezun olduktan sonraki ilk zaman dilimi okulda aşılanan yaşam biçiminin yanlışlığını fark etmenizi sağlayacak şoklar ile geçiyor. Sonraki süreçte ise öğrendiklerinizi unutmaya çalışmakla ve yeni yaşam biçimine uyum sağlamakla geçiyor zamanınız. İşte yeni mezunlar için yeni yaşamın ipuçları:
</p>

<blockquote><strong>Bir sorunun yalnız bir doğru cevabı yoktur.</strong></blockquote>
<p>
Hayata yeni atılan öğrencilerin yıllarca içinde yaşadıkları test sistemi dolayısıyla en büyük problemleri birden fazla doğru cevabın olabileceğini kabul edememeleri oluyor. Gerçek hayat çoktan seçmeli bir sınav olmadığı gibi sorunların da yalnız bir çözümü yoktur. Aynı soruna birden fazla çözüm üretebilirsiniz. Bunlardan bazıları daha doğru, bazıları daha yanlış olabilir. Bu duruma bir sonraki maddede değineceğim.
</p>

<p>
<blockquote><strong>Bir çözüm tamamen doğru ya da tamamen yanlış olmak zorunda değildir.</strong></blockquote>
Yine test sisteminin yan etkilerinden biri olarak öğrencilerde olaylara ayrık bakma içgüdüsü oluşmakta. Bunun sonucunda bir çözümün biraz yanlış, biraz da doğru olabileceği görülemeyebiliyor. Bundan daha kötüsü ise tam doğru çözüm arayışı içerisinde gereksiz vakit kaybı ile yaşanıyor. Oysa ki gerçek hayatta "yeteri kadar iyi çözüm" yola devam etmek için kafidir.
</p>

<blockquote><strong>4 yanlış 1 doğruyu götürmez.</strong></blockquote>
<p>
Yeni mezunlar hayata atıldıkları ilk zamanlar yanlış yapmaktan ölesiye korkarlar. Çünkü yapacakları yanlışların doğrularını da götüreceğini düşünürler. Bu durum bazen yanlış yapacağım korkusuyla hiçbir şey yapmamaya kadar gider ki bir insan ve toplum için bundan tehlikeli çok az şey vardır. Gerçek hayatta başarıya ulaşmak için defalarca yanlış yapmanız gerekebilir. Hatta öyle zamanlar olur ki alışageldiğimiz test sisteminin tersine 1 doğru 4 yanlışı götürebilir.
</p>

<blockquote><strong>Zamanınızı değil enerjinizi optimize edin.</strong></blockquote>
<p>
Okul hayatı boyunca öğrenciler sınavda sorulan soruları belirtilen sürede yetiştirmeye çalışırlar. Gerçek hayatta ise zaman görece çok boldur. Bir buluş yapacaksanız bile durum böyledir. Çünkü ortalama bir insan zaten hayatında ancak bir buluş yapar. Bu sebeple eldeki zaman ancak insan ömrüyle sınırlıdır. Zamanı optimize etmek yerine enerjinizi optimize etmeye çalışın. Aynı konu üzerinde uzun süre uğraşmak insanda bıkkınlık yaratıp motivasyonunu düşürebilir. Yöntemlerinizi optimize ederek daha az enerjiyle daha çok iş yapabilirsiniz. Zamanı ise basitçe boşverin.
</p>

<blockquote><strong>Kopya çekmek suç değildir aksine teşvik edilir.</strong></blockquote>
<p>
Okulda yapılan sınavlarda kitap ve defter açmak suç olduğu gibi diğerlerinin verdiği cevaplara bakmak da yasaklanmıştır. Gerçek hayatta ise bunları yapmamanız sizin için sonun başlangıcı olabilir. Karşılaştığınız sorun için başkalarının ürettiği çözümleri Internet aracılığıyla araştırmalı ve uygun bulduğunuz çözümleri mutlaka kullanmalısınız. Bu yöntem enerjinizi optimize etmenize de yardımcı olur.
</p>
