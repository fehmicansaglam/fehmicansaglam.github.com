---
title: "Kısa vade eğitim planım"
layout: post
description: "3 aylık eğitim planımı sizlerle paylaşmak istiyorum"
keywords: R,Precog,Elastic4s,d3.js,Akka Persistence
---
<p>
İstanbul maceramla ilgili ne oldu ne bitti yazacağım demiştim ama yazamadım. Çok güzel vakit geçirip muhteşem insanlar tanıdığımı ve 2-3 yılda edinebileceğim tecrübeyi 5 ayda edindiğimi söylemekle yetineceğim. Zaten VNGRS ekibiyle kopmuş değilim. Mail hesabim hala aktif olduğundan hem mailleri takip ediyorum hem de vakit buldukça sohbete dahil oluyorum. VNGRS ekibinin şu ana dek çalıştığım açık ara en eğlenceli ekip olduğunu belirterek paragrafın son cümlesini yazmış olayım.
</p>

<p>
Şimdi yeniden Ankara'dayım ve hem yeni işimdeki gereksinimler hem de Hande kişisinin İstanbul'da ikamet etmesi nedeniyle oluşan boş vaktim dolayısıyla hazırladığım 3 aylık eğitim planımı sizlerle paylaşmak istiyorum. Bize ne diyenleri duyar gibiyim. Adres çubuğu dostundur sevgili okuyucu. Sansüre hayır. [ Bir gün ben Türkiye dışına çıkamadan Github'ı sansürleyecekler diye ödüm kopuyor. Yok lan o kadar da değil demeyin, dediklerimiz zaman içerisinde hayaldi gerçek oldu:( ] Bu arada Ankara'ya döndükten sonra bana eskiden kalabalık gelen yerler artık tenhaymış gibi geliyor. Ben metrobüs gördüm sevgili okuyucu. Binemedim o ayrı. Neyse...
</p>

<p>
Eğitim planımın en önemli ayağı Coursera. Şimdiye dek pek çok ders alıp yalnızca Functional Programming Principles in Scala dersini tamamlayabilmiş[with distinction, ehe ehe] ben kişisi için derslerin başlayan kısmı şimdilik enteresan şekilde iyi gitmekte. Coursera kurs listem şöyle:
</p>

<ol>
<li>Statistics One (22 Eylül - 15 Aralık)</li>
<li>Computing for Data Analysis (23 Eylül - 21 Ekim)</li>
<li>Social Network Analysis (7 Ekim - 9 Aralık)</li>
<li>Machine Learning (14 Ekim - )</li>
<li>Data Analysis (28 Ekim - )</li>
<li>Principles of Reactive Programming (4 Kasım - )</li>
</ol>

<p>
Statistics One dersinin hastasıyım. Biz üniversitede böyle ders alsaydık alim olmuştuk demiyorum ama ders cidden güzel. Computing for Data Analysis dersi ise toplamda yalnızca 4 hafta olduğundan yarısı bitti ama henüz dersin başarı durumuyla ilgili yorum yapamıyorum. Bu iki ders de R odaklı gittiğinden kolay takip edebiliyorum. Bu hafta Social Network Analysis dersi başladı. Graph teorisi ve Gephi bana yabancı şeyler değiller ama sonucu ilerleyen haftalarda göreceğiz. Kasım ayında da Reactive Programming dersi başlayacak. Bir aksilik olmazsa Özgür Web Günleri'nde Reactive Manifesto'dan bahsedeceğim. Beklerim.
</p>

<p>
Dersler yukarıdaki gibi devam ederken kendimi geliştirmek istediğim araçlar ise şu şekilde:
</p>

<ol>
<li>R</li>
<li>d3.js</li>
<li>Precog</li>
<li>Elastic4s</li>
<li>Eventsourced</li>
<li>Akka Persistence</li>
<li>Prismic.io</li>
</ol>

<p>
İlk üç sıra işim dolayısıyla öğrenmek istediğim araçlardan oluşuyor. Precog aynı zamanda Scala bilgimi ilerletme görevini de üstlenecek. Elastic4s ise ElasticSearch Scala istemcisi. Nispeten yeni olan bu proje inanılmaz ilgimi çekiyor. Hem projenin yürütülüş şekli hem de sağladığı DSL muhteşem. Eventsourced ile Akka Persistence orta vadede veritabanlarına bakış açımızı değiştirebilirler. Bu sebeple yakından takip etmek istiyorum. <a href="https://prismic.io/">Prismic.io</a> CMS sorunsalına yeni bir soluk getirdiğini iddia eden beta aşamasında bir proje. Takibindeyim.
</p>

<p>Böyleyken böyle...</p>



