--- 
title: "Tümevarım yöntemi ile şekillenen eğitim sisteminin sorunları üzerine"
layout: post
description: "Bir bütünün parçalarını öğrenmekte olan bireyler bütünden ve varılmak istenen noktadan tamamen habersizler."
keywords: eğitim sistemi, sorun
---

<p>
	Çeşitli aşamalarından geçtiğim Türkiye eğitim sisteminin üzerimde yarattığı tahribatı atlatmam azımsanamayacak kadar uzun bir zaman aldı. Eğitim hayatımın içinde bulunduğum süre boyunca gerçekleştirilen eylemin anlamsızlığı zihnimi kurcalayıp durdu. Bunca vaktimi alan bir etkinliği neden yaptığımı söz konusu etkinlik süresince hiçbir şekilde anlamadım/anlayamadım. Öğrenme eylemi ile elde edilecek sonucun ne tür problemlerin çözümü aşamasında kullanılacağını gerçek problemler ile karşılaşana dek fark edemedim. Bu problemler ile karşılaştığımda ise öğrenmem gerekenleri yeteri kadar öğrenmemiş olduğumun ayırdına vardım. Kendi kurallarımla kendim için yeni bir eğitim planı tasarladım ve uyguladım. Sonuçlarından memnunum.
</p>

<h3>Eğitim sisteminin sorunu ne?</h3>
<p>
	Türkiye ve eminim pek çok ülkede uygulanan eğitim sistemi tümevarım yöntemi ile tasarlanmış durumda. Karşılaşılacak problemleri çok iyi bilen beyinler çözümü belli aşamalara/parçalara bölmüşler ve bu parçaların ne şekilde öğretileceği ile öğretim sırasını belirlemişler. Sistem bu parçaları düzgün şekilde öğrenen bir bireyin bütüne ulaşarak sistemden başarıyla mezun olacağı şekilde tasarlanmış.
</p>

<p>
	Pek çok mühendislik alanında da (örneğin dinamik programlama) başarıyla uygulanan yöntemin parçalarının yanlış belirlendiğini söylemek haksızlık olur. Fakat nasıl olduysa sistem tasarlanırken hayati bir nokta atlanmış. Bir bütünün parçalarını öğrenmekte olan bireyler bütünden ve varılmak istenen noktadan tamamen habersizler. Hangi parça/ders ile hangi dersin bağlantısı vardır, hangi ders ne tür problemlerin çözümünü sağlar, bu dersler birleşerek nereye ulaşırlar gibi soruların yanıtlarını bilmeyen nesiller bağımsız sanılan dersler ile boğuşarak günü kurtarmaya çalışmaktalar ne yazık ki.
</p>

<h3>Çözüm nedir?</h3>
<p>
	Aşağıda <a href="http://khanacademy.org" target="_blank">Khan Academy</a>'den aldığım bir ekran görüntüsü var. Alacağınız dersler ve bunların bağlantıları bir graph(çizge) ile bakın ne güzel ifade edilmiş.
</p>

<img src="/assets/images/khan.png" style="margin:30px auto;display:block" />

<p>
	Benim önerim özellikle üniversite öğrencilerine ilk ders döneminde mezun olana dek alacakları dersleri, bu derslerin birbirleriyle olan ilişkilerini, bu dersleri alarak nereye varacaklarını, ne tür problemleri çözebileceklerini anlatan ayrı bir dersin verilmesi. Ayrıca her bölümün yukarıdaki gibi bir çizgeye sahip olması ve bu çizgeyi bölüm binasının en görünür yerine asması bir diğer önerim. Bence ancak bu şekilde genç beyinlerde farkındalık yaratabilir, öğrenme eylemini bir süreç haline getirebilir ve geleceğin ne yaptığını bilen nesillerini yetiştirebiliriz.
</p>


