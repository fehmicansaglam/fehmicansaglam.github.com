---
title: "Karpuz kabuğundan aforizmalar yapmak"
layout: post
description: ""
keywords:
---
<p>
Ben karpuz sevmiyorum. Ciddiyim... Bu konuda azınlık olduğumun farkındayım. Öyle her önüme gelene ben karpuz sevmiyorum demiyorum. Yani ortaya çok çıkmıyorum bu kimliğim ile. Ayıplanmaktan çekiniyorum belki. Karpuzla bir problemim yok aslında. Kimseye karpuz yeme demiyorum. Hele "yeme ulan" hiç demiyorum. Mesela metroya dalıp "akıllı olun, burda bundan sonra kimse karpuz yemeyecek" deme cesaretim hiç yok. Hadi dedim diyelim. Adamlar beni evire çevire dövseler ne diyeceğim? Kimse bana zorla karpuz yedirmeye çalışmadığı sürece hiçbir sorun olmadığının/olmayacağının farkındayım. Ha kavun severim ama. Rakı ile güzel gider. O da bu saatte yasak gerçi... Sen karpuz yersin, ben kavun yerim. Benim kavunumdan da alabilirsin elbette, afiyet olsun. Yeter ki ağzımızın tadı bozulmasın.
</p>

<p>
Bu yazıyı yazarken müzik dinlemek istiyorum. Melodic death metal ve arabesk seviyorum ben. Dark Tranquillity ve Müslüm Gürses dinliyorum. Ama youtube kapalı olduğu için dinleyemiyorum. Sanırım birileri beni sevmiyor. Twitter kapalı, insan civiltılarını duyamıyorum. Cıvıltıları kim sevmez? Ama sanırım birileri bizi sevmiyor. Bizi neden sevmiyorlar? Sahi cıvıltıları neden sevmiyorlar? Ben çocukken dünya böyle bir yer değildi sanki. Kuş cıvıltıları mı vardı ne?
</p>

<p>
Olanları görüyorum; elimden bir şey gelmiyor, acı çekiyorum. Söz söyleyip haksızlığa dur demek istiyorum ama kimseye sesimi duyuramıyorum. Bırak adaletinin amk deyip gidemiyorum. Neden bilmiyorum. Twitter kapalı olduğu için VPN üzerinden giriyorum. Tanıdığım, bildiğim insanlara bakıyorum. Bana zorla karpuz yedirmeye çalışan insanları desteklediklerini görüyorum. Ama ben karpuz sevmiyorum ki...
</p>

<p>
Dün eve yürüyerek gelmek zorunda kaldım. Metro istasyonuna gaz bombası yağdığından otobüsler çalışmıyordu. Rabbimin hikmeti işte, arada yağmur, arada gaz bombası yağdırıyor. Ben istasyondan çıktıktan iki dakika sonra ortalık mahşer yerine döndü. Metrodan çıkmaya çalışan yaşlı kadınların koşarken savrulan eşarplarını ellerine alıp kaçmaya çalıştıklarını gördüm. Küfür ettim mi? Ettim elbette. Ama o kadar. Şimdi düşünüyorum da o kadınlardan biri annem olsaydı ne yapardım. Kufur etmekle yetinir miydim? Sizin anneniz olsaydı siz ne yapardınız? Sen; bana zorla karpuz yedirmeye çalışana destek olan, sana söylüyorum; senin annen orada olsaydı ne yapardın?
</p>


