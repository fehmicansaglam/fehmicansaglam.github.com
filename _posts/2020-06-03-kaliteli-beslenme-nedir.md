---
title: "Kaliteli Beslenme Nedir?"
description: ""
category: saglik
---
"Kaliteli beslenin" önerisini birçok kez duymuş olabilirsiniz. Fakat kaliteli beslenmenin tam olarak ne olduğunu biliyor musunuz? Bir besini kaliteli veya kalitesiz yapan nedir? Kilo aldırmayan besinlere kaliteli diyebilir miyiz? Yalnızca kalitesiz besinler mi kilo aldırır? Sahi besinler neden kilo aldırır? Kilo almak her zaman kötü mü? Neden bazı insanlar zayıflamaya çalışırken bazıları kilo almaya çalışıyor?🙂 Biliyorum, aklınızda deli sorular… Başarabilirsem burada düzenli olarak bu konularda yazmaya çalışacağım.

![](/assets/images/kaliteli-beslenme-nedir-0.jpeg)

Lafı fazla uzatmadan konuya girelim. Yukarıya bir tabak yemek resmi koydum. Tabakta nohutlu pilav ve tavuk yürek bulunuyor. Şimdi 100 puanlık uzmanlık sorusunu sorma zamanı. Bu yemek kaliteli mi?

![](/assets/images/kaliteli-beslenme-nedir-1.jpeg)

Bu resimde de antrikot, yumurta, peynir, mantar ve domates var. Bir öncekine göre kalite arttı mı yoksa azaldı mı?

Kaliteli besinin tek bir tanımı olduğunu düşünmüyorum. Genel olarak amacınıza ulaşmanızı sağlayan besinlere kaliteli diyebiliriz. Bu demek oluyor ki kaliteli besini tanımlamak için önce bir amaca ihtiyacımız var. Senin amacın ne?
Vücudundaki fazla yağlardan mı şikayetçisin? Bu yağlar hareketini kısıtlıyor ve dolayısıyla yaşam kaliteni mi azaltıyor? Yoksa çok mu zayıfsın ve kendini güçsüz mü hissediyorsun? Belki de aynadaki görüntünü beğenmiyorsun ve yağ miktarını azaltırken kas miktarını artırmak istiyorsun. İşte bu saydıklarımın hepsi için ayrı bir kalite tanımı yapmak zorundayız.

Öncelikle kabul etmemiz gereken çok temel bir kural var. Bunun aksini iddia edip size mucizevi formüller vadeden insanlar olacaktır. Ne yazık ki evren gül bahçesi değil ve zorluklarla dolu. Bu sebeple amacınıza giden yolun ilk adımı sabır. Bu uzun ve zorlu bir yol. Bunu bilerek başlamalısınız.
İkinci ve çok temel kural ise yağ yakma ya da alma için şu ana kadar bilimsel olarak kanıtlanmış tek yöntem kalori açığı ya da fazlası oluşturmak. Başka bir deyişle harcadığımızdan daha az ya da daha fazla yemek.
Kaloriden bahsetmişken bilmemiz gereken diğer bir konu ise makrolar. Vücudumuz makrolardan enerji elde edebiliyor. Bu enerjiyi de kalori cinsinden ölçüyoruz. Karbonhidrat, protein ve yağ olmak üzere 3 çeşit makro bulunuyor. Bunların gramının kalori değeri ise sırasıyla 4, 4 ve 9. Dolayısıyla 1gr yağ yediğimizde 1gr karbonhidratın 2 katından fazla kalori almış oluyoruz. O zaman yağ kalitesiz besindir diyebilir miyiz? Hemen yanıt vereyim. Hayır!

Makrolardan protein ve yağların vücutta enerji üretimi dışında farklı görevleri de var. Yağlar vücudumuzun düzgün işlemesine yardımcı olurken proteinler de kas ve doku inşasında kullanılıyorlar.

Daha şimdiden sıkıldınız belki🙂 Ama bu temel bilgileri bilmeden kaliteli beslenmeyi anlamak ne yazık ki mümkün değil.

Bugünlük bu kadar. Burası bir tür günlük olsun. Her gün azar azar yazarım. Umarım😀
