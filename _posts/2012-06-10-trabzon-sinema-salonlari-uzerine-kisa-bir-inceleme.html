--- 
title: Trabzon'daki sinema salonları üzerine kısa bir inceleme
layout: post
---

<p>
	Geçtiğimiz iki hafta boyunca Trabzon'da 3 farklı salonda 4 farklı film izleme şansı buldum. Bu yazımda gittiğim salonlar hakkındaki izlenimlerimi paylaşmak istiyorum.
</p>

<p>
  <a href=//imdb.com/title/tt1735898/>Snow White and the Huntsman</a> ve <a href=//imdb.com/title/tt1409024/>Men in Black 3</a> filmerini Atapark Varlıbaş AVM'de bulunan Avşar Sineması'nda, <a href=//imdb.com/title/tt0848228/>The Avengers</a> filmini Lara Sineması'nda ve <a href=//imdb.com/title/tt1446714/>Prometheus</a> filmini Royal Sineması'nda izledim. Öncelikle Prometheus dışındaki filmleri hiç beğenmedim fakat Prometheus oldukça hoşuma gitti. Film hakkındaki olumsuz düşüncelerin ve puanların sebebini anlayabilmiş değilim.
</p>

<h3>Avşar Sineması</h3>

<p>
  Avşar Sineması Atapark Varlıbaş AVM'de bulunuyor. Ulaşımı oldukça kolay ve bir AVM içerisinde yer aldığı için AVM'nin nimetlerinden de faydalanma şansına sahipsiniz. Filmin başlamasından önce vaktiniz varsa "Soho Green's"e uğrayıp Irish cream aromalı filtre kahve eşliğinde (yarım porsiyon)ekler yemenizi tavsiye ederim -hayır komisyon almıyorum:) pastaları çok taze ve iyi hizmet veren yerleri seviyorum-. Yine belirtmem gerekir ki gittiğim sinema salonları arasında en güzel bekleme salonu ve en güzel patlamış mısır burada bulunuyor.
</p>

<p>
   Bu salonda hem 2 boyutlu hem de 3 boyutlu film izleme fırsatı buldum. Salonlar büyük, koltuklar ve koltuk aralıkları geniş, kısaca fiziksel olarak çok konforlu. Fakat 3 boyutlu film gözlükleri çok kaba olduğu için oldukça rahatsız ve kullanışsız. Öyle ki filme konsantre olmamı engellediğini bile söyleyebilirim. Ayrıca gittiğim iki filmde de ses kalitesini beğenmedim. 
</p>

<h3>Lara Sineması</h3>

<p>
  Eski Saray Sineması'nın yerini alan Lara Sineması Trabzon'un ulaşımı en kolay yeri olan Meydan'da bulunuyor. Bir AVM içerisinde yer almasa da Meydan'da aradığınız her şeye ulaşma şansına sahipsiniz (Ben yine bir yer tavsiye edeyim: Edward's Coffee. Kahve ve pastalarını çok beğendim.). Lara Sineması'nın bekleme salonu oldukça küçük ve rahatsız. Patlamış mısır konusunda da başarısız olduğunu söyleyebilirim. Bu sebeple filmin başlamasını burada beklemenizi tavsiye etmiyorum.
</p>

<p>
  Bu salonda The Avengers filmini 2 boyutlu olarak izledim. Salonun ve perdenin çok küçük olması sebebiyle ilk düşüncem kötü bir deneyim yaşayacağımdı. Fakat film başlayınca gerek ses gerekse görüntü kalitesi beni tatmin etti. Buna salonun küçüklüğünün ayrı bir samimiyet hissi uyandırması da eklenince düşüncem değişti. Fakat sonra koltukların ve koltuk aralıklarının darlığı sorunu kendini göstermeye başladı. Film ilerledikçe hem ben koltuğa sığmamaya başladım hem de arka sıradakilerin her hareketinde benim koltuğum sallandı ve çok rahatsız oldum. Diğer izleyicilerin de koltuk aralıklarının darlığından şikayetçi olduğuna kulak misafiri olduğumu söyleyebilirim.
</p>

<h3>Royal Sineması</h3>

<p>
  Yine Meydan'da yer alan bir sinema salonu burası. Bekleme salonu, özellikle üst kat oldukça konforlu. Avşar Sineması kadar olmasa da burada oturarak filmin başlamasını rahatlıkla bekleyebilirsiniz. Patlamış mısır konusunda ise Lara Sineması ile aralarında bir fark yok diyebilirim. 
</p>

<p>
  Bu salonda Prometheus filmini 3 boyutlu olarak seyrettim. Verdikleri gözlük oldukça kibardı. Bu sebeple varlığından hiç rahatsız olmadım. Koltuklar ve koltuk aralıkları inanılmaz geniş olan salona girdiğimde benim koltuğum ile perde arasındaki açı beni oldukça korkuttu. Öyle ki perdeye bakmak için başımı 30 derece kadar yukarı kaldırmam gerekiyordu. Fakat film başlayıp da gözlüğümü taktığımda -koltuğun hafifçe geri yaslanmasının da etkisiyle- benim için tam bir şölen başladı. Gittiğim salonlar arasında en güzel deneyimi burada yaşadığımı ifade etmek isterim.
</p>

<p><i>İzlenimlerim bu şekilde. Forum Cinemaximum Sineması'na henüz gidemedim. Gitme fırsatı bulursam bu salon hakkında da yazmaya çalışacağım.</i></p>
